# Hersens en Hart (afscheidsrede bij ITvitae)
Wubbo Lameijer, 20240629
v1.0.0

Het schijnt dat best veel mensen docent worden omdat het een vaste baan is, waar ze door hun eigen jeugd bekend mee denken te zijn, en waarvoor ze niet hoeven te verhuizen. Mijn redenen om docent te worden waren een paar andere, onder andere dat ik kennis belangrijk vind - en daarom kennis delen ook. Ik kreeg net van een paar van mijn studenten de vraag wat ik zelf geleerd heb de afgelopen 2.5 jaar - en ik zou mijn antwoord daarop graag met jullie delen.

Ik heb jaren gewerkt in de academische wereld, waar het gewoonte is dat hoogleraren bij hun afscheid een afscheidsrede houden met hun reflecties en de vooruitzichten voor het vak. Soms is zo'n rede opvallend, zoals de rede die in 2007 werd gehouden door hoogleraar informatica Randy Pausch, die zijn afscheidsrede op relatief jonge leeftijd gaf, 46 jaar, omdat hij gediagnosticeerd was met alvleesklierkanker en nog maar een paar maanden goede gezondheid over zou hebben. Die rede ging over hoe je je kinderdromen kon bereiken...

Pausch' verhaal is denk ik de moeite waard om te lezen. Nu weet ik niet of Pausch' voorschriften voor iedereen zouden werken; als ik zijn rede lees leek Pausch een extreem extraverte figuur geweest te zijn, die dingen zo graag wilde dat hij desnoods met de hand door stalen deuren zou heenbeuken om het te bereiken. Maar een paar van zijn ideeën lijken in een andere vorm wel terug te komen bij ITvitae. Later daar meer over.

Want ook ITvitae kan dromen waarmaken. Zo leerde ik bij mijn vorige werkgever, Vixion, een stagiair kennen die van ITvitae kwam. Hij was uitgevallen in zijn studie bouwkunde, en zat, niet wetend wat hij dan zou kunnen doen, bij zijn ouders thuis. Bij ITvitae kreeg hij een opleiding tot software-tester, waarna een stage voor hem werd gevonden. Één van de laatste keren dat ik hem sprak, had hij een arbeidsovereenkomst bij Vixion gekregen en had hij met zijn vriend een huis gekocht. De woorden 'opleiding' en 'baan' klinken mogelijk saai en oninspirerend, maar ITvitae hielp die jonge man zijn dromen waar te maken, althans in staat te worden een leven te leiden zoals hij het wilde leiden.

Nu heb ik gelukkig bij ITvitae veel mensen meegemaakt die aan een stage werden geholpen; en, hoewel ik dat als docent zelden hoor, weet ik dat een aantal - en waarschijnlijk dus veel ervan- nu een baan hebben. Ik hoop dat dat ook voor hen een opstap blijkt naar het leven waar ze naar verlangen. Maar helaas werkt het niet bij iedereen zo. Ik heb helaas meer dan voldoende deelnemers meegemaakt die keihard werkten maar toch niet voldoende leerden programmeren; soms werkten mensen zelfs zo hard dat ze overspannen werden of depressief, en uitvielen. Dus één van de vragen waar ik 

